---
layout: post
post: true
title: Il primo errore
---
La 'Realtà' non è che il dio di metafisici e scienziati, e per questa mia
affermazione mi si accuserà di cinismo verso il *buon pensare*. Il fatto è che
la 'Realtà' è come 'Dio': è *l'unica indiscussa ultima meta*.
Qui siamo ancora una volta innanzi all'uomo teso a raggiungere
le proprie fantasie, come se le idee avessero infine un qualche peso.
Ecco che inventiamo delle definizioni morali per soddisfare il bisogno del *come
ci si comporta*, ed ecco una parola ad esprimere la cieca fede nella necessità,
tanto è il nostro volere che debba pur esserci un *come le cose stanno*. Se la
'Realtà' risponde al perché delle cose, perché questa e non un'altra? Questo è
un altro dio che non vuole un perché sopra di sé. Come chiedere: chi ha creato il Creatore? Sono domande senza risposta, perché il loro senso è *troppo umano* per
andare oltre al bisogno di certezza. Intendo dire che 'Dio' e 'Realtà' sono
teorie troppo semplici per esser degne di considerazione, portano subito a
domande mal poste.  Arriverà il giorno in cui l'umanità scaccierà ridendo tanta debolezza, l'uomo passato apparirà preda di un incanto,
dallo spirito ingannato da qualcosa di cui non ci sarà più esigenza e con serenità si metterà la parola fine al primo degli errori.
